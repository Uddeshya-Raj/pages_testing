<h1>न दैन्यं न पलायनम्</h1>

कर्तव्य के पुनीत पथ को<br>

हमने स्वेद से सींचा है,<br>

कभी-कभी अपने अश्रु और—<br>

प्राणों का अर्ध्य भी दिया है।<br><br>


किंतु, अपनी ध्येय-यात्रा में—<br>

हम कभी रुके नहीं हैं।<br>

किसी चुनौती के सम्मुख<br>

कभी झुके नहीं हैं।<br><br>


आज,<br>

जब कि राष्ट्र-जीवन की<br>

समस्त निधियाँ,<br>

दाँव पर लगी हैं,<br>

और,<br>

एक घनीभूत अंधेरा—<br>

हमारे जीवन के<br>

सारे आलोक को<br>

निगल लेना चाहता है;<br><br>


हमें ध्येय के लिए<br>

जीने, जूझने और<br>

आवश्यकता पड़ने पर—<br>

मरने के संकल्प को दोहराना है।<br><br>


आग्नेय परीक्षा की<br>

इस घड़ी में—<br>

आइए, अर्जुन की तरह<br>

उद्घोष करें:<br>

‘‘न दैन्यं न पलायनम्।’’<br><br>


                      -अटल बिहारी वाजपेयी
